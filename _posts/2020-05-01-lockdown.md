---
layout: post
title: "Lockdown"
author: "Minou Manafi"
categories: blog
tags: [a-mano-libera]
image: lockdown.jpg
---

È un oretta prima dell'alba di un lunedì di quarantena.      
Mi alzo un po' controvoglia per il sonno, maledicendo un po' la scelta della sera prima di mettere la sveglia a quest'ora. Esco e in pochi passi raggiungo il mare.

Non si vedono distintamente né l'alba né il tramonto da qui, ma l'ordinanza impedisce di spostarsi per più di un chilometro. Esco a quest'ora per essere sicura di non incrociare nessuno. Non è troppo strano vedere la spiaggia deserta a quest'ora, e questo regala un gran senso di pace.

Osservo i colori timidi del cielo e del mare che si risvegliano abbracciati, ancora troppo assopiti dal sonno notturno per poter brillare con fierezza nei loro colori.  
Come gli occhi di una persona appena sveglia che ancora non brillano.

C'è un'aria fresca, fa quasi freddo. Mi stringo un po' nella felpa per il vento che mi entra nel collo e mi corre in leggeri brividi di freddo lungo la schiena.

Passeggio avanti e indietro, nel silenzio, mentre guardo il mare come chi ascolta un'idea senza fare domande.

Penso a quanto sono fortunata adesso di poter stare vicino al mare e di poterlo guardare mentre dolcemente si risveglia.

Penso che anche noi, a volte, abbiamo bisogno di svegliarci dal nostro torpore per poter brillare nei nostri veri colori.

Mi accorgo che il cielo che si è fatto quasi chiaro e mi fermo, respirando la meraviglia di nuovo giorno che sta nascendo, proprio qui di fronte ai miei occhi.

È magia.

Eppure accade tutti i giorni. 
